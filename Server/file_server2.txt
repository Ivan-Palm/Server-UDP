Il toponimo di "Tor Vergata", dato ad una tenuta della campagna romana situata tra le vie Tuscolana e Casilina, farebbe riferimento a una torre costruita a fasce alternate di tufo e mattoni, dunque "vergata".[5] Oggi non rimane nulla della Tor Vergata del casale e del borgo adiacente, i quali dovevano essere ubicati all'interno del campus, dove sorge villa Gentile.[6] La prima citazione storica del toponimo compare in un rogito notarile del 1361.[5]
L'Ateneo viene istituito come seconda università statale di Roma con la legge 771 del 22 novembre 1972, che delinea anche le prime modalità organizzative del campus universitario.
Un progetto di legge (S. 1596/1971), i cui primi firmatari erano Giovanni Pieraccini, Alberto Cipellini e Mario Vignola del Partito Socialista Italiano, era stato presentato al Senato della Repubblica durante la VI Legislatura e approvato all'unanimità dalle commissioni permanenti riunite VII ed VIII in sede deliberante il 7 dicembre 1971.[7] Tuttavia, la fine anticipata della legislatura troncò l'iter legislativo. Nella VII legislatura furono presentati nuovamente al senato due progetti di legge identici, che furono approvati all'unanimità in testo unificato il 3 agosto 1972[8] per poi essere trasmessi alla camera dei deputati per l'approvazione definitiva.[9]
Nel 1980 l'Ateneo procedette all'acquisto della sua prima sede, un grande motel in zona Romanina con vista sul grande raccordo anulare, sede del rettorato e della facoltà di giurisprudenza fino al 28 febbraio 2018. Lo stesso edificio è stato rivenduto dall'Ateneo nel 2006 per finanziare i lavori di costruzione delle strutture del nuovo campus.[10] Con le delibere del 1º marzo 2018[11] e del 22 maggio 2018[12], la sede legale, il rettorato e la facoltà di giurisprudenza si trasferiscono nel nuovo complesso[13] sito in via Cracovia 50.
L'attività didattica iniziò nel 1982[14] con le facoltà di ingegneria, giurisprudenza, medicina, scienze e lettere. Nel 1987 viene istituita la facoltà di economia.[15]
Già dal 1981 l'Ateneo aveva acquistato anche la prestigiosa sede di rappresentanza di villa Mondragone,[16] una delle più belle delle cosiddette ville "Tuscolane", situata nel territorio di monte Porzio Catone.
L'Ateneo nel 2006 ha ricevuto una donazione di circa 100 milioni di euro da parte dei coniugi Sebastiano e Rita Raeli, proprietari di una catena di alberghi romani, che ogni anno permette di finanziare 300 borse di studio da 5000 euro a favore dei migliori laureati dell'università. Si tratta della più cospicua donazione a favore di un'istituzione universitaria in Italia da parte di privati.                                                                                                                                                                                                                                                                                                                                                     