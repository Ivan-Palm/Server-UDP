L'antica tenuta ed il casale di Tor Vergata erano situati tra le vie Tuscolana e Labicana a sud del 13º km della via Casilina. Secondo lo storico Antonio Nibby il nome deriva dall'aspetto "vergato" della torre, risultante dall'impiego, a fasce alterne, di mattoni rossi e tufi cenerognoli con i quali la struttura era costruita. Dell'antica torre non rimane alcuna traccia.
Le prime informazioni documentate riguardo al nucleo abitativo di Tor Vergata risalgono al 1361 dove il notaio Paulus Serromani, in un rogito, perfezionava la vendita del casale da parte di Tebalduccio della nobile famiglia degli Annibaldi da Monte Compatri, di un quarto dell'immobile, in favore di Andrea Oddone de Palombara.
La tesi più accreditata tra gli studiosi è che il casale sia sorto per volere del senatore Riccardo Annibaldi, nelle vicinanze della torre, un tempo appartenuta a Magister Stephanus. La torre quindi mutò il nome, tra gli anni 1301-1361, da "Turris Magistri Stephani" in "Turris Virgata".
Nel 1972 viene istituito il Campus Universitario "Tor Vergata", che comprende la Facoltà di Medicina della Università degli Studi di Roma Tor Vergata con annesso Policlinico, la cui progettazione architettonica è stata completata nel 1988. La Facoltà di Medicina è stata completata nei primi anni novanta, mentre la costruzione del policlinico iniziò nel 1997.
Nel 1982 viene inaugurata alla Romanina, in zona Torrenova, l'Università degli Studi di Roma Tor Vergata.
Nel 2000, nel parco di Tor Vergata, vi si è svolta la veglia del sabato e la celebrazione eucaristica della domenica della XV Giornata Mondiale della Gioventù, presiedute dal papa Giovanni Paolo II (19-20 agosto 2000) durante il Giubileo del 2000.
Dal 2005 sono iniziati i lavori di costruzione della Città dello sport finiti poi in stallo per mancanza di fondi. 